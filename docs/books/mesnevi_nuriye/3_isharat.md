---
hide:
  #- navigation # Hide navigation
  - toc        # Hide table of contents
---

&emsp;&emsp;**Үчүнчү ишаарат:** Эй, инсан! Даанышман Жаратуучунун сенин курамыңа койгон эң кереметтүү бир абал мына мындай: Кээде дүйнөгө батпай кетесиң. Зынданда мойнунан муунтулган кишидей «өх, өх» - деп, дүйнөдөн да кененирээк бир жер арзуулаганыңа карабай, кээде кыпындай бир иштин, бир эскерменин, бир мүнөттүн ичине батып кетесиң. Чоң дүйнөгө бата албаган жүрөгүң менен оюң ошол кыпынга батып кетет. Эң күчтүү сезимдериң менен ошол мүнөттүн ичинде, ошол эскерменин ичинде кезип жүрөсүң.

&emsp;&emsp;Ошондой эле, сенин курамыңа ушундай руханий жабдыктар менен сезимдер берилген дейсиң, кээ бирлери дүйнөнү жутса да тойбойт. Кээ бирлери бир кыпынды өзүнө батыра албайт. Баш очойгон ташты көтөрө алса да, көз бир кыл чачты көтөрө албаганы сыяктуу, ошол сезим бир тал чачтай оор жүктү, тагыраак айтканда капилеттик жана адашуудан келген кичине бир абалга чыдай албайт. Атүгүл кээде өчүп же өлүп калат. Ырас, абал ушундай болгондуктан, абайла, аяр бас, чөгүүдөн корк. Бир кесимде, бир сөздө, бир данекте, бир жарыкта, бир ишаратта, бир өбүүдөн улам чөгүп кетпе! Дүйнөнү жуткан чоң сезимдериңди ага чөктүрбө. Анткени чоң нерселерди бир заматта жутуп коё турган өтө кичинекей нерселер бар. Кичине айнектин сыныгында асман жылдыздары менен бирге кирип, батып кетүүдө. Таруудай кичинекей эстутум жөндөмүңө сенин амал дептериңдин көбү жана өмүр барагыңдын көбү батып кеткендей эле, ошондой чоң нерселерди бир заматта жутуп, өзүнө батырып алган көптөгөн кичинекей нерселер бар.