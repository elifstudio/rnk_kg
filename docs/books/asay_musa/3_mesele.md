---
hide:
  #- navigation # Hide navigation
  - toc        # Hide table of contents
---

<h2 class="t_center">Үчүнчү маселе</h2>
**«Жаштарга жол көрсөткүч» китепчесинде кененирээк баяндалган үлгү ала турган бир окуянын кыскача мазмуну мындайча:**

Бир жолу Эгемендүүлүк майрамында Эскишехир түрмөсүнүн терезесинде олтурган элем. Бет маңдайымдагы лицей мектебинин жогорку классынын кыздары анын короосунда каткырып-күлүп бийлеп жатышкан эле. Дароо руханий бир кино сыяктуу алардын элүү жылдан кийинки абалдары мага көрүндү. Ошентип ошол элүү-алтымыш кыздар менен окуучулардын кырк-элүүсү мүрзөдө топуракка айланып, азап чегип жатышканын ал эми калган он чактысы болсо, жетимиш-сексен-жашында, өң-чырайдан кетип, жаштык кезинде ар-намысын сактабагандыктан, сүйүү күткөн назарлардан жийиркенич көрүп жатышкандыгын көрдүм жана анык күбө болдум. Алардын ошол боор ачый турган жагдайларына ыйладым. Түрмөдөгү кээ бир досторум ыйлап жатканымды угушуп жаныма келип сурашты. Мен аларга: «Азырынча мени өз жайыма койгула, бара бергиле» деп айттым.

Ооба, көргөндөрүм акыйкат, кыял эмес. Кандайча ушул жай менен күздүн акыры кыш болсо, ошондой эле жаштык жайы менен карылык күзүнүн аркасы да мүрзө менен кабырдын кышы. Өткөн замандагы элүү жыл мурунку окуяларды кинолордон көрүп жатканыбыз сыяктуу, келечек замандын элүү жыл кийинки болочоктогу окуяларды көрсөтө турган бир кино боло турган болсо, адашкандар менен күнөө жолунда жүргөндөрдүн элүү-алтымыш жылдан кийинки абалдары аларга көрсөтүлө турган болсо, азыркы күлгөндөрүнө жана шарияттын сыртындагы ырахаттарына жийиркенишип, өкүнүү менен ыйлашаар эле.

Мен ошол Эскишехир түрмөсүндөгү окуяга күбө болуу менен алек болуп жаткан кезимде, күнөө менен адашууну жайылтып жаткан руханий бир бейне, инсан келбетиндеги бир шайтан сыяктуу каршыма бетме-бет чыкты. Анан ал мынтип айтты:

− «Биз жашоонун ар түрдүү ырахаты менен жыргалдарын татып көрүүнү жана башкаларга да таттырууну каалайбыз, сен бизге тоскоол болбо». Мен да мынтип жооп бердим:

− «Ырас, ырахат менен жыргаш үчүн өлүмдү эстебестен адашуу менен күнөө жолуна ынтылып жатсаң, анда жакшылап билип алгын: Сенин адашууңун түшүнүгү боюнча бардык өткөн чак өлгөн жана жок болгон сыяктуу. Жана да ичиндеги жаназалары чирип жаткан коркунучтуу бир көрүстөн. Адамзаттын байланыштуулугу менен жана адашуу жолунда сенин башыңа, бар болсо жана өлбөгөн болсо жүрөгүңө, ошол чексиз ажыроолордон жана ошол чексиз досторунун түбөлүктүү өлүмдөрүнөн келген кайгылар сенин азыркы мас кылып жаткан, өтө кыска бир мезгилдеги кичинекей бир ырахатыңды жок кылып жатканы сыяктуу, алдыдагы келечек заманы дагы, акыретке ыйман келтирбегениң үчүн ал да жок сыяктуу, караңгы, өлүк жана үрөй учурган коркунучтуу бир жер сыяктуу болуп эсептелет. Ал эми ал жактан келген жана азыркы учурга тиешеси бар болгон бечаралардын баштары таш боор ажалдын бычагы менен кесилип, жоктукка ыргытылып жаткандыгынан, акылдын тынымсыз алек болуусу менен, сенин ыймансыз башыңа чексиз аянычтуу сар санааларды жаадырып жатат. Сенин күнөө жолунда алып жаткан «кичинекей ырахаттарыңдын» баарынын таш талканын чыгарууда.

Эгер адашуу менен күнөө жолун биротоло таштап чыныгы ыйман менен туура жолго түшсөң, ошол өтүп кеткен өткөн чак жоктук жана бардык нерсени чиритип жаткан бир көрүстөн эмес, тескерисинче бар болгон жана келечекке айланган нурдуу бир аалам жана түбөлүктүү рухтардын келечектеги бакыт сарайларына кирүүлөү үчүн бир күтүү салону катары көрүнүүсү менен, кайгы эле эмес балким ыймандын күчүнө жараша бейиштин өзүнчө бир руханий ырахатын дүйнөдө дагы таттырып жаткандыгы сыяктуу; алдыбыздагы келечек заманды коркунучтуу жана караңгы бир жер эмес, тескерисинче ыйман көзү менен караганда түбөлүктүү бакыт сарайларында чексиз ырайымы менен жоомартчылыгы бар болгон жана ар бир жаз менен жайды дасторкон кылып нээматтары менен толтуруп жаткан Ырайымдуу жана Мээримдүү Аллах тааланын сый дасторкондору курулганын жана белектеринин көргөзмөлөрү ачылганын жана ал жакка жөнөтүлүү бар» деп, ыйман көзү аркылуу күбө болгондуктан, ар ким даражасына көрө түбөлүктүү ааламдын өзгөчө бир ырахаттарын сезе алат.

**Демек, чыныгы жана кайгысыз ырахат – жалгыз гана ыйманда жана ыйман менен гана боло алат.**

Ыймандын бул дүйнөдө дагы берген миңдеген пайдалары менен натыйжаларынан жалгыз гана бир пайдасы менен ырахатын – ушул жогоруда сөз кылып жаткан темабызга байланыштуу, «Жаштарга жол көрсөтүүчү» китепчесинин бир түшүндүрмөсүндө жазылган мындайча бир мисал менен баяндап беребиз:

Мисалы: Сенин аябай жакшы көргөн жалгыз бир уулуң өлүм астында жатса жана үмүтсүздүк менен кайгырып, түбөлүктүү ажырашууну ойлоп олтурган кезиңде, күтүлбөгөн жерден азирети Хызыр жана Лукман Хаким сыяктуу бир доктор келди, дары сыяктуу бир паста ичирди; ошол жакшы көргөн жана сүйүктүү уулуң көзүн ачты. Өлүмдөн кутулду. Канчалык сүйүнүч менен кубаныч тартуулаганын түшүнөсүң.

Мына ошол бала сыяктуу жакшы көргөн жана бекем байланышың болгон миллиондогон сенин жакшы көргөн адамдарың, ошол өткөн чактын көрүстөнүндө - сенин назарыңда – чирип жок болуу алдында тургандыктан, дароо ыйман акыйкаттары Лукман Хаким сыяктуу ошол улуу жок кылуучу жай деп ойлогон көрүстөнгө жүрөк терезесинен жарык берди. Ал аркылуу бүт бардык өлгөндөр тирилишти жана «Биз өлгөн эмеспиз жана өлбөйбүз, силер менен кайрадан көрүшөбүз» деп абал тилдери менен айтып жатышкандыктарынан алып жаткан чексиз сүйүнүчтөр менен кубанычтарды ыйман бул дүйнөдө да берүүсү менен мынтип далилдеп жатат: **«Ыйман акыйкаты – эгер денеге айлана турган болсо, жекече бир бейиш андан өнүп чыга турган бир данек сыяктуу; ал Туба дарагынын данеги болот.»** дедим. Ал кежир кайрадан мынтип айтты:

− «Жок дегенде жаныбарлар сыяктуу жашообузду жыргалчылык жана ырахат алуу менен өткөрүү үчүн күнөө жана оюн-зооктор менен бул кылдат нерселерди ойлонбостон жашай беребиз.» Ага жооп катары айттым:

− «Жаныбар сыяктуу боло албайсың. Анткени, жаныбар өткөн чак менен келечекти ойлонбойт. Өткөндү эстеп алып кайгырып үшкүрүнбөйт жана келечектен сар санаа болуп коркпойт. Ырахатын толук алат. Кеңири жашайт, жатат жана Жаратуучусуна шүгүр кылат. Атүгүл союу үчүн жаткырылган бир жаныбар эч нерсе сезбейт. Тек гана бычак кескен кезде гана сезүүнү каалайт. Бирок, ошол сезим да кетет. Ал кайгыдан да кутулат. Демек, эң улуу ырайым жана Аллахтын мээрими – кайыпты билдирбөө жана башка келген нерселерди жаап-жашыруу болуп эсептелет. Өзгөчө күнөөсүз жандыктар үчүн дагы да татыктуу болуп саналат.

Бирок эй инсан! Сенин өткөн жана келечегиң, акыл жагынан бир даража кайыптыктан чыгуусу менен, кайыпты жашыруудан жаныбарга келген ырахаттан толук куру калгансың. Өткөндөн пайда болгон өкүнүчтөр, аянычтуу ажыроолор менен келечектен келген коркуулар менен сар санаалар сенин кичинекей ырахатыңды жокко чыгарат. Ырахат алуу жагынан жүз эсе жаныбардан да төмөн түшөт. Ырас, акыйкат мына ушундай болгондуктан, Же акылыңы чыгарып ыргыт, жаныбар болуп кутул! Же болбосо акылыңы ыйман менен башыңа ал, Куранды ук.. жүз эсе жаныбардан да көбүрөөк таза ырахаттарды ушул убактылуу дүйнөдө дагы тап!..» деп аны сөзгө жыктым.

Кайрадан ошол кежир адам мынтип айтты:

− «Жок дегенде чет өлкөлүк динсиздер сыяктуу жашай беребиз.» Ага жооп катары айттым:

− «Чет өлкөлүк динсиздер сыяктуу да боло албайсың. Анткени алар бир пайгамбарды жокко чыгарышса, башкаларына ишене алышат. Пайгамбарларды билишпесе да Аллахка ишене алышат. Аны да билишпесе, жеткилеңдүүлүккө себепчи болгон кээ бир касиеттри болушу мүмкүн. Бирок бир мусулман, эң акыркы, эң улуу жана дини менен чакырыгы жалпыга таандык болгон акыр заман Пайгамбары алейхиссалаату вассаламды жокко чыгарса жана чынжырынан чыкса, дагы эч бир пайгамбарды, атүгүл Аллахты да кабыл этпейт. Анткени, бардык пайгамбарларды, Аллахты жана жеткилеңдикти Ал аркылуу билген, тааныган. Алар Ансыз жүрөгүндө калбайт. Ошон үчүн эскиден бери башка динден Исламга киришүүдө. Ошондуктан, эч бир мусулман чындап Яхудий же болбосо Мажусий же болбосо Християн боло албайт. Балким динсиз болушу мүмкүн. Касиеттери бузулат, мекенге жана эли журтуна зыяндуу абалга кирет.» деп далилдедим. Ошол кежир жана өжөр адамдын кармана турган дагы башка жери калбады, жоголуп житип кетти. Тозокко кетти.

Мына, эй ушул Юсуф медресесиндеги менин дарс алган досторум! Ырас, акыйкат мына ушундай болгондуктан, жана жыйырма жылдан бери Рисале-и Нур кежирлердин мойнун толгоп ыйманга келтирип жаткан бул акыйкатты ошончолук ачык-айкын жана күн сыяктуу далилдегендигибизден, биз дагы бул дүйнөдө да, келечегибизге да, акыретибизге да, мекенибизге да, эли журтубузга да пайдалуу, оңой жана саламаттуу болгон ыйман менен «Туура жолду» сая кууп; бош убактыларыбызды жүрөктү эзген куру кыялдардын ордуна, Курандан билген сүрөөлөрдү окуу жана маанилерин билген достордон үйрөнүү жана каза болуп калган фарз намаздарыбыздын казаларын окуу жана бири бирибиздин эң сонун кулк мүнөздөрүбүздөн пайдалануу менен, бул түрмөнү эң мыкты касиеттердин көчөттөрүн өстүрө турган куттуу бакчага айландыруу сыяктуу жакшы амалдар аркылуу, түрмөнүн мүдүрү менен кызматчыларын кылмышкерлер менен киши өлтүргүчтөрдүн баштарында турган **зебани** сыяктуу азап кызматчылары эмес, балким Юсуф медресесинде бейишке адам даярдоочу жана алардын тарбиялануусуна көз салуучу милдети менен милдеттендирилген туура жолдогу устат жана мээримдүү жол башчы болууларына аракет кылышыбыз керек.