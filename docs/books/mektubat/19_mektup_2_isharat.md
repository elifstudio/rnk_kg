---
hide:
  #- navigation # Hide navigation
  - toc        # Hide table of contents
---

**ЭКИНЧИ ИШААРАТ:**  Расул Акрам Алейхиссалаату вассалам: “Мен пайгамбармын” – деп жар салган. Далили катары Ыйык Куран сыяктуу Аллахтын буйруктарын жана адамдардын көз алдыларында миңдеген мужизаларды көрсөткөн. Көрсөткөн мужизаларынын баарысы – Анын чыныгы пайгамбар экендигин далилдейт. Ыйык Курандын көптөгөн жерлеринде эң кежир каапырлардын “сыйкыр” деп айтуулары – ошол кежир каапырлар дагы мужизалардын чындап эле болуп өткөнүн жана аны жокко чыгарышпагандыктарын көрсөтүп турат. Бирок, өздөрүн сооротуу үчүн жана өздөрүнө моюн сунгандарды алдоо үчүн гана – Кудай сактасын – “сыйкыр” деп айтышкан.

Ооба, Ахмад (АСВ)дын мужизаларын баяндаган хадистер эч бир жалган ыктымалы болбогон мутеватир хадистердин катарына кирет. Мужиза болсо, Ааламдардын Жаратуучусу тарабынан Анын пайгамбарлык чакырыгынын далили жана тастыктоосу. Мисалы:  Сен бир падышанын мажилисинде же анын көз алдында: «Падыша мени баланча ишке дайындады» – десең, сенин айткан сөзүңө ал мажилистегилер далил сурашса, падыша да: «Ооба!» деп жооп берсе, анда сенин айткан сөзүңдү эң күчтүү бир далил менен далилдеген болот эмеспи. Жана да өзүнүн демейдеги адаттары менен эрежелерин сенин суранычың аркылуу өзгөртө турган болсо, «Ооба!» деген сөзүнөн да күчтүү жана андан да бекем түрдө сени тастыктаган болот эмеспи. Дал ошол сыяктуу Расул Акрам Алейхиссалаату вассалам өзүнүн пайгамбар экенин мынтип жар салды: «Мен бул ааламдын Жаратуучусунун элчисимин. Далилим мына: Эч бир өзгөрбөгөн адаттарын менин дуба жана суранычым аркылуу өзгөртөт. Мынакей, манжаларымы карагыла, беш чорголуу булак сыяктуу суулар агып жатат. Айга карагыла, сөөмөйүмдүн ишараты менен тең экиге бөлүндү. Мобул дарактарга карагыла, сөзүмө баш ийип, мени тастыктоо үчүн жаныма келип күбөлүк берип жатышат. Ушул аз гана тамакка карагыла,  эки-үч кишиге араң жете турган болсо да, эки жүз, үч жүз кишини тойгузуп жатат». Жана башка ушул сыяктуу жүздөгөн мужизаларды көрсөткөн.

Бул адамдын чынчылдыгы менен пайгамбар экендигинин далилдери мужизалар менен гана чектелип калбайт. Балким, анын өмүрүн терең изилдегендер үчүн анын кылган бардык иш-аракеттери, жүрүш-турушу менен сөздөрү, адеп-ахлагы менен кулк-мүнөзү, өмүр таржымалы менен көркөм келбети – анын чынчылдыгы менен жалганчы эмес экендигин айдан-ачык айгинелеп турат. Атүгүл, Бани Исраил аалымдарынын атактууларынан болгон Абдуллах Ибну Салам сыяктуу көптөгөн кишилер, Расул Акрам Алейхиссалаату вассаламдын тек гана жүзүн көрүү менен: “Бул адамдын жүзүндө жалган жок! Бул адамда амал-айла болушу мүмкүн эмес!” – дешип, ыйманга келишкен.

Демейде аалым-окумуштуулар Анын пайгамбарлыгынын далилдери менен мужизалары миңге жакын деп айтышкан, а бирок миңдеген, балким жүз миңдеген пайгамбарлык далилдери бар. Жүз миңдеген жолдор менен жүз миңдеген ар түрдүү пикирдеги адамдар анын пайгамбар экендигин тастыкташкан. Жалгыз гана Ыйык Куранда эле кырк түрдүү мужизалуу жактарынан башка, Ахмад (АСВ)дын пайгамбар экендигинин миңдеген далилдерин көрсөтүп берүүдө.

Ырас, адамзатта пайгамбарчылык бар. Жүз миңдеген кишилер дагы өздөрүн пайгамбарбыз дешип мужизаларды көрсөтүшүп келип кетишкендиктен, албетте баарынан жогору деңгээлде пайгамбарыбыз Мухаммад Алейхиссалаату вассаламдын пайгамбарчылыгы ачык-айкын көрүнүүдө. Анткени, Иса (АС) менен Муса (АС) сыяктуу бардык элчилерге набий дедирткен, пайгамбарчылыкка себеп болгон далилдер, сыпаттар, жагдайлар жана үммөттөрүнө болгон мамилелер – Расул Акрам Алейхиссалаату вассаламда дагы да толугураак, дагы да көбүрөөк көрүнүп жатат. Ырас, пайгамбарлык өкүмүнүн негизги себептери Ахмад (АСВ)да дагы да толугураак бар болсо, албетте Аны пайгамбар деп айтуу баардык пайгамбарлардан да ачык бир түрдө Ага таандык болот.