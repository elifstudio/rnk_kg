---
hide:
  #- navigation # Hide navigation
  - toc        # Hide table of contents
---

&emsp;&emsp;**ҮЧҮНЧҮ ИШААРАТ:**  Расул Акрам Алейхиссалаату вассаламдын мужизалары көп түрдүү. Бүткүл ааламга пайгамбар болуп келгендиги үчүн, ааламдагы көпчүлүк макулуктардын түрлөрүнүн ар бирисинен мужиза көрсөткөн. Себеби, мисал бере кетчү болсок; Бир атактуу падышанын эң ишенимдүү элчиси түрдүү-түрдүү белектер менен бир нече уруулар топтолуп жашаган бир шаарга келген кезде, кандайча ар бир уруу аны өздөрүнүн атынан тосуп алуу үчүн бирден өкүл жөнөтүп жана өз урууларынын тили менен ага “Кош келиңиз!” деп, аны тосуп алышканы сыяктуу,  Эзел жана Эбед Султанынын эң улуу элчиси болгон Азирети Мухаммад (САВ) бул ааламга жана Жер шарынын тургундары болгон бүткүл адамзатка жөнөтүлгөндүгү жана бүткүл ааламдын Жаратуучусу тарабынан бүт ааламдын акыйкаты менен байланыштуу болгон акыйкат нурлары менен руханий белектерди алып келген кезде, таштан, суудан, дарактан, айбанаттан, адам баласынан баштап тээ Айдан, Күндөн, жылдыздарга чейин ар бир тайпа, ар бириси бирден мужиза көрсөтүү менен Анын пайгамбар болуп келүүсүн алкыштап тосуп алышып жана өз тилдеринде «Кош келдиң!» - деп айтышкан.

&emsp;&emsp;Эми ошол мужизалардын баарын айтып берүү үчүн томдогон китептерди жазуу керек болот. Көптөгөн аалымдар да пайгамбарыбыздын (САВ) далилдерин ачык-айкын көрсөткөн китептерди жазып кетишкен. Биз болсо, кыскача гана ишаарат кылуу менен ал мужизалардын ачык-айкын жана руханий мутеватир болгон чоң-чоң түрлөрүнө ишаарат кылабыз.

&emsp;&emsp;Ошентип, Расул Акрам Алейхиссалаату вассаламдын далилдери оболу эки бөлүктөн турат:

&emsp;&emsp;Биринчиси: “Ирхасат” деп айтылган пайгамбарчылыгынан мурун жана төрөлүп жаткан кезинде болуп өткөн таң калыштуу окуялары.

&emsp;&emsp;Экинчи бөлүгү: Пайгамбар болгондон кийинки далилдери. Экинчи бөлүгү да эки бөлүктөн турат. Биринчиси: Пайгамбар болгондон кийин, бирок өзүнүн пайгамбарлыгын тастыктоо үчүн көрсөткөн таң калыштуу окуялары. Экинчиси: Пайгамбарчылык доорунда көрсөткөн кереметтери. Бул экинчи бөлүк дагы эки бөлүктөн турат. Бири: Өзүндө, жашоо турмушунда, келбетинде, адеп-ахлагында, кемелинде көрүнгөн пайгамбарлык далилдери. Экинчиси: Өзүнүн тегерегиндеги жана өзүнүн сыртындагы нерселерде көрүнгөн мужизалары. Ушул экинчи бөлүк дагы эки бөлүктөн турат. Бири: Руханий жана Кураний. Экинчиси: Материалдык жана табигый. Бул экинчи бөлүк дагы эки бөлүктөн турат. Бири: Өзүн пайгамбармын деп жар салып жаткан кезинде, каапырлардын кежирлигин сындыруу же болбосо ыймандуулардын ыймандарын күчтөндүрүү үчүн көрсөткөн мужизалары. Айдын экиге бөлүнүүсү, манжаларынан суу агуусу, аз тамак менен көпчүлүктү тойгозуу жана жаныбарлардын, дарактардын жана таштардын тил бүтүп сүйлөөлөрү сыяктуу жыйырма түрү жана ар бир түрдүн руханий теватур даражасында жана ар бир түрдүн да көптөгөн кайталангандары бар. Экинчи бөлүгү: Келечектен кабар берген окуялар: Себеби, Аллах Тааланын таалими аркылуу ал кабар берген, кабар бергени сыяктуу туура чыккан. Ошондуктан биз да ушул акыркы бөлүктөн баштап кыскача мазмундарын көрсөтүп беребиз.