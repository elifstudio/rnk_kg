---
hide:
  #- navigation # Hide navigation
  - toc        # Hide table of contents
---

<h2 class="t_center">Ыклас жөнүндө</h2>
<p class="t_center">(Бул Леманы жок дегенде ар бир он беш күндө бир жолу окуп туруу керек.)</p>
<p class="t_center arabic">بِسْمِ اللّٰهِ الرَّحْمٰنِ الرَّحِيمِ</p>
<p class="t_center arabic">وَلاَ تَنَازَعُوا فَتَفْشَلُوا وَتَذْهَبَ رِيحُكُمْ ٭ وَ قُومُوا لِلّهِ قَانِتِينَ ٭ قَدْ اَفْلَحَ مَنْ زَكَّيهَا وَ قَدْ خَابَ مَنْ دَسَّيهَا ٭ وَلاَ تَشْتَرُوا بِآيَاتِى ثَمَنًا قَلِيلاً</p>

&emsp;&emsp;**Эй акыреттик туугандарым жана Куран кызматындагы досторум! Бул дүйнөдө, өзгөчө акыреттик кызматтарда: Эң маанилүү негиз, эң чоң күч-кубат, эң кабыл болгон шапаатчы, эң бекем сүйөнүүчү тирек, акыйкатка эң кыска жол, сөзсүз кабыл болуучу дуба, максатка жетүүнүн эң кереметтүү жолу, эң жогорку ахлак жана эң таза кулчулук — бул  ыклас  экенин билесиңер жана билип алгыла.**

&emsp;&emsp;Ооба, ыкласта жогоруда айтылган пайдалар сыяктуу көптөгөн нурлар менен көптөгөн кубаттар бар. Ошондуктан бул коркунучтуу заманда, коркунучтуу душмандар менен катуу кысымдардын  каршысында жана  ар тараптан чабуул койгон бидъалар, адашуулар ичинде  биз өтө аз, алсыз, көп нерселерге муктаж жана күчсүз болсок да өтө оор, улуу жана баарына тийиштүү ыйык ыйман куткаруу милдети менен Куран кызматы алсыз ийинибизге Аллахтын сыйлыгы болуп коюлган. Ошондуктан баарынан мурда бүткүл күч-кубатыбыз  менен ыкластуу болууга мажбурбуз жана милдеттүүбүз. Атүгүл ыкластын эрежелери менен жашоого абдан муктажбыз. Болбосо, ушул убакка чейинки кылган ыйык кызматыбыздын бир бөлүгү текке кетет, уланбайт жана да катуу жоопкер болуп калабыз.
<p class="t_center arabic"> وَلاَ تَشْتَرُوا بِآيَاتِى ثَمَنًا قَلِيلاً</p>
аятындагы  Аллахтын коркутуу менен айткан тыюусуна каршы келип,түбөлүктүү бактыбызга зыян келтире турган кээ бир   маанисиз, керексиз, зыяндуу, түйшүктүү, мактанчаак, кыжаалат кылуучу  жана эки жүздүү  сезимдерибиз менен аз гана өздүк пайдабыздын айынан ыкласты жоготуп ала турган болсок, анда бул кызматтагы баардык бир туугандарыбыздын укуктарын тебелегендик, Куран кызматына зулумдук жана ыйман акыйкаттарынын ыйыктыгына урматсыздык кылган болобуз.
Эй, мусулман бир туугандарым! Маанилүү жана эбегейсиз сооптуу иштердин көптөгөн зыяндуу тоскоолдуктары болот. Шайтандар дагы ошол кызматтын кызматчылары менен көп алек болушат. Ушул тоскоолдуктар менен шайтандарга каршы ыклас кубатына гана таянуу керек. Ыкласты бузуучу себептерден жыландан жана чаяндан качкан сыяктуу качыңыз. Атүгүл азирети Юсуф алейхиссалам:
<p class="t_center arabic"> اِنَّ النَّفْسَ َلاَمَّارَةٌ بِالسُّوءِ اِلاَّ مَا رَحِمَ رَبِّى</p>
деп айтып жаткандыктан напси аммареге ишенүүгө болбойт. Менменсинүү менен напси аммаре сизди алдабасын. Ыкластуу болуу, аны сактоо жана тоскоолдуктарды жок кылуу үчүн төмөндөгү эрежелер жол көрсөтүүчүңүз болсун:

&emsp;&emsp;**БИРИНЧИ  ЭРЕЖЕҢИЗ:  Ар бир амалыңыздагы ниетиңиз Аллахтын ыраазылыгы гана болсун.** Эгер Ал ыраазы болсо, бүткүл дүйнө нааразы болсо да эч кандай мааниси жок. Эгер Ал кабыл  кылса, башка эч ким кабыл этпесе  да, эч кандай таасири жок. Ал ыраазы болуп, кабыл эткенден ийин, кааласа жана Ал Өзү ылайык көрсө, силер каалабасаңар дагы, аларга кабыл кылдыртып, аларды да ыраазы кылат. Ошондуктан, бул кызматта түздөн-түз жалгыз гана Аллахтын ыраазылыгын негизги максат кылуу керек.

&emsp;&emsp;**ЭКИНЧИ ЭРЕЖЕҢИЗ: Бул Куран кызматындагы мусулман бир туугандарыңарды сындап-кемсинтпешиңиз керек жана өзүңөрдүн алардан үстүнүрөөк болгон кээ бир артыкчылыгыңар менен алардын кызгануу сезимдерин ойготпооңуз керек.** Себеби, инсандын бир колу бир колуна атаандашпаганы сыяктуу бир көзү экинчи көзүн сындабайт, ошондой эле тили кулагына каршы сүйлөбөйт жана жүрөк дагы рухтун айыбын көрбөйт… Тескерисинче, бири-биринин кемчиликтерин толуктайт, жаап жашырат, муктаждыктарына  жардам берет жана милдеттерине жардамдашат. Болбосо ал инсандын денесинин жашоосу бүтөт, руху качат жана денеси да чачырап кетет. Бир фабриканын тетиктери бири-бири менен  атаандашпаганы сыяктуу, биринен бири алдыга озунуп, текеберленип өкүмдарлык кылбайт жана бири-биринин кемчилдиктерин көрүп шылдыңдап, эмгекке болгон кызыгуусун кетирип жалкоолукка учуратпайт. Тескерисинче, бардык мүмкүнчүлүктөрү менен бири-биринин аракетин жалпы максатка буруу үчүн жардамдашат жана бири-бирине сүйөнүп чыныгы бир ынтымак менен, кайсы максатта жаратылган болсо ошол максатта иш аткарышат. Эгер кыпындай эле каршылык  же  бир текеберчилик аралашса ал фабриканын таш-талканын чыгарат, натыйжасыз жана ийгиликсиз калтырат. Фабриканын ээси да ошол фабриканы бөлүп-жарып чачыратып жиберет. 

&emsp;&emsp;Мына, эй Рисале-и Нур шакирттери менен Куран кызматкерлери! Силер менен биз «Кемчиликсиз инсан» деп айтууга татыктуу болгон Ислам дининин мүчөлөрүбүз, натыйжасында түбөлүктүү өмүр ичиндеги түбөлүктүү бакытты таптыра турган фабриканын тетиктери сыяктуубуз жана Мухаммед (САВ)дын үмөттөрүн кутулуу жээги болгон «Даар-ус Саламга» чыгаруучу Аллахтын куткаруучу кемесинин кызматкерлерибиз. Албетте, бирден төртөө катары менен тизилсе бир миң бир жүз он бир болгон ыйык кубатты берүүчү ыклас эрежелерин үйрөнүү менен бири-бирибизге сүйөнүүгө жана чыныгы ынтымакка муктажбыз жана мажбурбуз. Албетте, үч «алиф» өз алдынча бөлөк-бөлөк болушса үчөө эле болот. Сандардын эрежелери менен үчөө бириге турган болсо, натыйжада бир жүз он бир болот. Төрт жерде төрт бөлөк-бөлөк жазылса он алты болот. Эгер бир туугандыктын эрежеси менен, бир максат үчүн биригишсе жана милдеттеринде да биримдүүлүк менен бири-бирине төп келип бир сызык үстүндө  арка аркасына ийин тирешип турушса, анда төрт миң төрт жүз кырк төрт кубатында жана баасында болот. Дал ушул мисал сыяктуу, чыныгы ыклас эрежелери менен бири-биринен жанын аябаган он алты бир туугандын баасы менен руханий кубаты төрт миңден ашып кетээрине көптөгөн тарыхый окуялар күбө боло алат. Бул эреженин сыры да мына ушунда: Чыныгы, ынактык  менен ынтымакта болгон ар бир адам, тигил бир туугандарынын көздөрү менен да көрө алат жана кулактары менен да уга алат. Чын дилден биригишкен он адамдын ар бири жыйырма көз менен көрүп, он акыл менен ойлонуп, жыйырма кулак менен угуп жана жыйырма кол менен иштеп жаткан сыяктуу руханий баалуулугу жана кубаты бар болот. <span onclick='showModalView("Ооба, ыкластын эрежелери аркылуу бири-бирине чын жүрөктөн эриш аркак болуу жана биригүү — чексиз пайдаларга себеп болгон сыяктуу; коркууларга, атүгүл өлүмгө да каршы маанилүү бир коргон жана сүйөнүүчү жөлөк боло алат. Анткени, өлүм келсе бир гана жанын алат.  Аллах ыраазы болгон жолдо жана акыретке байланыштуу иштерде диндеш бир туугандыктын шарттарын аткаруу аркылуу ошол бир туугандарынын санынча «жандары» болгондуктан, бири  өлсө: «Башка жандарым тирүү калышсын, анткени ал жандарым ар дайым мага сооп таап берүү менен руханий жашоомду улантып жатышкандыктан мен өлбөймүн» – деп, өлүмдү күлүп тосуп алат. «Жана ошол жандарым аркылуу сооп  табуу жагынан жашай берем, а бирок күнөө  кылуу  жагынан  гана  өлүп жатамын» – дейт, көңүлү тынч жатат.")' class="reference">(Кыстарма)</span>

&emsp;&emsp;**ҮЧҮНЧҮ ЭРЕЖЕҢИЗ: Бардык күч-кубатыңарды ыкласта жана акыйкатта деп билишиңер керек.** Ооба, кубат акыйкатта жана ыкласта. Туура эмес жолдогулар дагы, жолдору туура болбосо да бири-бири менен ыкласта жана ынак болушкандыктарынан улам кубатка ээ болуп жатышат. Ырас, кубат акыйкатта жана ыкласта экенине бир далил ушул кызматыбыз.  Бул кызматыбызда арзыбаган бир ыклас бул сөзүбүздү далилдейт жана өзүнө өзү далил болот. Анткени, өз мамлекетимдеги жыйырма жылдан ашык кызматым менен Стамбулдагы илимий жана диний кызматыбызга караганда, бул жерде силер менен жети-сегиз жылда ошол  кызматыман жүз эсе артыгыраак болду. А бирок, өз мамлекетимде жана Стамбулда мени менен  бирге кызмат кылган бул жердеги бир туугандарымдан жүз, балким миң эсе көп жардамчыларым бар болсо дагы, бул  жерде  өзүм жалгыз, эч кимим жок, бөтөн эл, бөтөн жерде, жарым сабатсыз  жана ынсапсыз кызматкерледин көзөмөлдөөсү менен кысымга алуулары астында жети-сегиз жыл силер менен кылган кызмат ошол эски кызматымдан жүз эсе ашыкча ийгиликтерди көрсөттү. Мына ошондуктан бул руханий кубат силердеги ыкластан улам келгенинен эч кандай күмөнүм калбады. Анын үстүнө чын жүрөктөн берилген ыкласыңар менен атак-данк пардасынын астында напсиме кошомат кылган риядан аз да болсо мени куткарып калганыңарды мойнума алам. Кудай кааласа, чыныгы ыкласка жетишесиңер жана мени да чыныгы ыкласка үндөйсүңөр. Азирети Али (РА) жана азирети Гавс Азам (КС) ошол таң  калыштуу кайыптан кабар берген кереметтери менен, силерге ушул ыклас эрежелерин бекем сактагандыгыңарга  байланыштуу кайрылышып, руханий колдоо көрсөтүү аркылуу дем беришип, кызматыңарды алкап жатышканын билесинер. Ооба, алардын бул колдоосу ыклас эрежелерин сактаганыңарга  байланыштуу болооруна эч кандай күмөндөнбөңүз. Эгер билип туруп бул ыклас эрежелерин бузсаңар, алардын «шапалагын» жейсиңер! Онунчу Лемадагы «мээримдүү шапалактарды» эсиңизге түшүрүңүз. Ошондой руханий «колдоочуларды» аркаңарга жөлөк, башыңарга устат кылууну кааласаңар Ыйык Курандын:
<p class="t_center arabic"> وَ يُؤْثِرُونَ عَلَى اَنْفُسِهِمْ</p>
аятын негиз тутуу менен чыныгы ыкласка ээ болуңуз. **Атак-даңк, мартаба, атүгүл материалдык пайда сыяктуу напсиге жага турган нерселерде да өзүңөрдүн кызыкчылыгыңарга караганда мусулман бир туугандарыңардын кызыкчылыктарын өйдөрөөк коюуңуз.** Мисалы, абдан кооз  жана сонун  ыйман  акыйкаттарын муктаж бир мусулманга билдирүү — бул эч кандай күнөөсүз жана зыянсыз пайда болуп эсептелет. А бирок мүмкүн болсо, напсиңизге өзүмчүлдүк келбөө үчүн, сиз каалабаган бир адам аркылуу билдирилүүсү сизди кубандырсын. Эгер, «мен сооп табайын, бул сонун маселени мен айтайын» деген арзууңуз болсо, чынында анда бир күнөө жана зыян жок. Бирок, араңыздардагы ыклас эрежелеринин бекемдигине зыян келтириши мүмкүн.

&emsp;&emsp;**ТӨРТҮНЧҮ ЭРЕЖЕҢИЗ: Мусулман бир туугандарыңардын эң жакшы касиеттерин жана алардын кадыр-баркын өзүңүздүкү деп ойлоп, алардын кадыр-баркы менен шүгүр кылып сыймыктануу керек.** Суфийлердин өз араларында **«фенаа фи-шейх, фенаа фир-расул»** деген эрежелери бар. Мен суфий эмесмин. Бирок, алардын бул эрежеси биздин ыйык жолубузда **«фенаа фил ихван»** деген сонун бир эреже. Бир туугандарыбыздын арасында буга **«тефаани»** деп айтылат. Башкача айтканда: Бири-бирине фаани болуу. Тагыраак айтканда: өз напсисинин кумар сезимдерин унутуп, бир туугандарынын жакшы касиеттери менен жана сезимдери менен пикир жүргүзүп жашоо. Ансыз деле **ыйык жолубуздун негизи бир туугандыкта. Ата менен баланын, шейх менен муриддин ортолорундагы байланыш эмес. Тескерисинче, чыныгы бир туугандык байланыштары бар.** Эгер боло турган болсо, алардын ортосуна устаттык кирүүсү мүмкүн. Ыйык жолубуз **«достук»** болгондуктан, биздин мүнөзүбүз **«хиллет». Хиллет болсо — эң жакын дос, жанын аябаган курбу, эң сонун сыймыктана турган жолдош жана эң жоомарт  бир тууган болууну талап кылат.** Бул  достуктун өзөктүү негизи да чыныгы ыклас. Чыныгы ыкласты бузган адам ушул достуктун бийик мунарасынын башынан кулап, өтө терең чуңкурга түшүү ыктымалы бар. Ортодо кармап кала турган жер таба албайт.

&emsp;&emsp;Ооба, алдыбызда эки жол көрүнүүдө. Курандын улуу жолу болгон ушул ыйык жолубуздан эми айрылгындар, бизге душман болгон динсиздик кубатына өздөрү билбестен жардам берүү ыктымалы бар. Кудай кааласа,  Рисале-и Нурдун жолу менен ар бир баяны мужиза болгон Курандын ыйык чөйрөсүнө киргендер, дайыма нурга, ыкласка, жана ыйманга күч-кубат берип турушат жана ошондой чуңкурларга түшүп кетишпейт.  

&emsp;&emsp;Эй, Куран кызматындагы бир туугандарым! Ыкластуу болуунун жана аны сактап калуунун эң таасирдүү себеби – **Рабыта-и Мевт** (Өлүм менен байланыш куруу). Ооба, ыкласка зыян келтирген, рияга жана дүнүйөгө кызыктырган «Тул-и эмел» (Бүтпөс каалоо) болгондугу сыяктуу, риядан жийиркендирип ыкласты таптырган да Рабыта-и Мевт. Тактап айтканда: өлүмүн ойлоп, бу дүйнөнүн убактылуу болгонуна ой жүгүртүп напсинин азгырыктарынан кутулуу. Ооба, тарикат жана акыйкат жолундагылар Ыйык Курандын:
<p class="t_center arabic"> كُلُّ نَفْسٍ ذَائِقَةُ الْمَوْتِ ٭ اِنَّكَ مَيِّتٌ وَاِنَّهُمْ مَيِّتُونَ</p>
сыяктуу аяттарынан алган сабак аркылуу Рабыта-и Мевтти өз жолдорунун негизи кылып карманышкан. Тул-и Эмелдин булагы болгон бул дүйнөнүн ырахаттарын түбөлүктүү деп ойлоону ошол Рабыта менен жок кылышкан. Алар элестетүү жана кыялдануу менен өздөрүн өлдү деп сүрөттөп жана ойлоп… анан жууп жатканын… анан мүрзөгө коюлуп жатканын элестетип, ойлонуп ойлонуп напси-аммаре дагы ошол кыялдануу менен сүрөттөөдөн таасирленип Тул-и Эмелинен аз да болсо баш тартат. Бул Рабытанын пайдалары абдан көп. Хадисте:
<p class="t_center arabic"> اَكْثِرُوا ذِكْرَ هَادِمِ اللَّذَّاتِ</p>
Тактап айтканда: **«Дүйнө ырахаттарын талкалап, ачуу көрсөткөн өлүмдү көп-көп эстегиле!»** деп, бул рабытаны дарс берүүдө. Бирок биздин жолубуз тарикат эмес, акыйкат болгондуктан бул рабытаны тарикатчылар сыяктуу элестетүү жана кыялдуу түрдө жасоого мажбур эмеспиз. Анын үстүнө акыйкат жолуна да туура келбейт. Балким натыйжасын ойлоо менен  келечекти  азыркы  заманга алып келүү эмес, тескерисинче акыйкат көз карашында азыркы замандан келечекке  пикир жүргүзүп көрүү жана назар салып кароо керек. Албетте, бул кыска өмүр дарагынын  башындагы жалгыз мөмөсү болгон өзүнүн жаназасын көрүү үчүн эч кандай кыялдануунун жана да элестетүүнүн кереги жок. Анткени, ал аркылуу жалгыз өзүнүн  гана  өлүмүн  көргөн сыяктуу, бир аз тереңирээк ойлонсо бул кылымдын өлүмүн да көрөт, дагы да тереңирээк ойлоно турган болсо, дүйнөнүн өлүмүнө да күбө болот, чыныгы ыкласка жол ачат.

&emsp;&emsp;**Экинчи себеп:** Чыныгы ыймандын кубаты аркылуу жана Жаратуучуну тааныттыруучу ыймандык пикир жүргүзүүдөн улам пайда болгон жарыктар аркылуу жүрөк бейпилдигине ээ болуп, **Ырайымдуу Жаратуучунун ар дайым карап-көрүп тураарын ойлоп,** андан  башкалардын  колдоолорун  издебестен, Анын астында башкаларга кароо жана жардам  издөө ошол бейпилдиктин адебине терс болгонун ойлоо менен мактанычдан кутулуп ыкласка ээ болот. Кандай болсо да мында көптөгөн даражалар менен мартабалар бар. Ар бир адам өзүнүн үлүшүнө жараша канчалык пайдалана алса ошончолук пайда. Рисале-и Нурда риядан куткара турган жана ыкласка ээ кыла турган көптөгөн акыйкаттар айтылгандыктан сөздү ага таштап, ушул жерде сөзүбүздү кыска кесип токтотобуз.
Ыкласты бузуучу жана мактанчаактыкка алып баруучу көптөгөн себептердин эки үчөөсүн кыскача баяндайбыз.

&emsp;&emsp;**Биринчиси:** Материалдык пайданын айынан пайда болгон атаандаштык акырын-акырын ыкласты бузат. Атүгүл кызматтын натыйжасына да зыянын тийгизет. Анын үстүнө ошол материалдык пайданы да качырып алат. Ооба, акыйкатка жана акырет үчүн мээнет кылгандарга  бул Ислам үммөтү ар дайым урматтоо жана жардам берүү пикирин аздектеп келишкен. Атүгүл алардын чыныгы ыкластарына жана чын жүрөктөн берилип кылган кызматтарына кандайдыр бир деңгээлде шериктеш болуу максатында, алар материалдык муктаждыктарын табуу менен алек болушуп, убакыттарын текке кетирбөөлөрү үчүн садага жана белек сыяктуу  материалдык жактан жардам беришип, урмат кылышкан. Бирок, бул жардам менен пайдаларды талап кылууга болбойт, тескерисинче берилет. Жада калса, жүрөктөн арзуу кылып күтүү менен «абал тили» аркылуу дагы суроого болбойт, балким күтүлбөгөн бир жагдайда берилет, болбосо ыкласы бузулат. Анын үстүнө:
<p class="t_center arabic"> وَلاَ تَشْتَرُوا بِآيَاتِى ثَمَنًا قَلِيلاً</p>
аятындагы Аллахтын буйругун аткарбаган болуп, амалдарынын бир бөлүгү күйүп кетет. Мына ушул материлдык пайданы арзуу кылып күтүү, андан соң напси аммаренин өзүмчүлдүгү менен ошол пайданы башкаларга алдырып жибербөө үчүн чыныгы бир тууганына жана ошол бирге иштешкен кызматташ досуна карата атаандашуу сезими ойгонот, ыкласы бузулат жана кызматтагы тазалыкты жоготот. Акыйкат ээлеринин назарында оор жагдайда калат. Ошентип, материалдык пайданы да жоготуп алат. Эми бул жөнүндө айта берсек сөз бүтпөйт, ошондуктан сөзүбүздү кыскартып чыныгы бир туугандарымдын арасында ыклас эрежелери менен чыныгы биримдикти бекемдей турган эки мисалды айтып беремин.

&emsp;&emsp;**Биринчи мисал:** Бу дүйнөнү гана максат кылган адамдар көбүрөөк акча табуу үчүн жана бекем күч-кубатка ээ болуу үчүн, атүгүл айрым бир саясатчылар менен адамзаттын коомдук жашоосунун маанилүү ишмерлери менен уюмдары, **иштирак-ы эмвал** (мал-мүлкүн биргелешип иштетүү) эрежесин өздөрүнө туу кылып алышкан. Бардык зулумдуктары жана зыяндары менен бирге, таң калыштуу бир кубат менен пайдаларга ээ болушууда. А бирок, мал-мүлкүн биргелешип иштетүүнүн көптөгөн зыяндары менен бирге, биргелешип иштетүү аркылуу мал-мүлкү өзгөрүп кетпейт. Ар бириси бардык мүлккө ээ сыяктуу болгону менен, бирок өзү билгендей пайдалана алышпайт. Эгерде мал-мүлкүн биргелешип иштетүү эрежесин акыреттик амалдарга колдоно турган болсок, зыянсыз көптөгөн пайдаларга себепчи болот. Анткени, бул учурда бардык мүлк, ошол биргелешкен ар бир адамдын колуна толук бойдон өтөт. Себеби, төрт беш адам биригүү ниети менен бирөөсү керосин, бирөөсү билиг, бирөөсү чырак, бирөөсү шишесин, бирөөсү ширеңке алып келип чыракты жандырышса, ар бириси бирден чыракка ээ болушат. Анткени, ошол биригишкендердин ар бирисинин бир дубалда чоң күзгүлөрү бар болсо, ар бирисинин күзгүсүндө бирден чырак, бөлмөсү менен бирге эч нерсеси кемитилбестен жана эч бөлүнбөстөн көрүнөт. Мына ушул сыяктуу: мал-мүлктү акыреттик иштерде колдонуу үчүн ыклас эрежелери менен биригишсе, бир туугандыктын эрежелери менен бири-бирине сүйөнүшсө жана биримдиктин эрежелери менен шериктешип эмгектенишсе ошол биргелешип иштөөдөн пайда болгон бардык натыйжалар менен бардык нурлар ар биринин амал дептерлерине эч кемитилбестен жазылып тураарына акыйкат ээлеринин арасында күбө болгондор бар жана болгон. Анын үстүнө, Аллахтын берешендиги менен Ырайымынын кенендигинин муну талап кылат. Мына, эй бир туугандарым! Кудай кааласа, материалдык пайда силерди атаандашууга алып бара албайт. Бирок, акыреттик пайда жагынан кээ бир тарикатчылар алданышканы сыяктуу, силер дагы алданып калышыңар мүмкүн. Бирок жекече тапкан кичинекей сооп каякта жана жогорку мисалда айтылган сыяктуу биригип иштөөдөн пайда болгон сооптор менен нурлар каякта…

&emsp;&emsp;**Экинчи мисал:** Өнөрчүлөр, жасаган буюмдарын көбүрөөк өндүрүү үчүн, бир өнөрдө биригүү жагынан эбегейсиз зор байлыкка ээ болушууда. Атүгүл тигүүчү ийнелерди жасашкан он адам бөлөк-бөлөк жасап көрүшкөн. Ошол жекече иштегеген иштеринин ар күндөгү натыйжасы үч гана ийне болгон. Кийин биргелешип иштөө эрежеси менен жанагы он адам биригишкен. Бирөсү темир алып келип, бирөөсү от жагып, бирөсү көзөсө, бирөөсү кызытып берип, бирөөсү учун учтайт ж.б… Ар бириси жасоо үчүн  кичине гана бир иш менен алек болушуп, жасаган иштери оңой болгондуктан убакыт текке кетпей, бат эле ошол кызматта такшалып, өтө тездик менен ишин аткарат. Кийин, ошол биргелешип жана да амалдарды бөлүшүп алып иштөөнүн эрежелери менен кылынган өндүрүштүн натыйжаларын жанагы он адамга  бөлүштүрүшкөн. Натыйжада, бир күндө ар бирисине үч  ийне  жасагандын ордуна үч жүз ийнеден түшкөнүн көрүшкөн. Бул окуя бу дүйнөнү гана максат кылган өнөрчүлөрүнүн  арасында, аларды **тешрик-и месаайиге** (биригишип иштөөлөрүнө) кызыктыруу үчүн тилдеринде дастан болуп айтылып жүрөт.

&emsp;&emsp;Мына, эй бир туугандарым! Дүйнөлүк иштерде жана нурсуз нерселердеги мындай биригүү жана бирге иштөөдөгү натыйжалар, ушундай көптөгөн пайдаларды берип жаткандыктан; албетте акыреттик, нурдуу жана бөлүнүп-бөлүштүрүүгө муктаж болбогон,  Аллахтын ырайымы менен ар бирисинин күзгүсүнө баардык нурду чагылдырып берүү жана ар бириси биргелешип тапкан соопторго бүтүндөй ээ болуу — кандай гана чоң пайда экенин салыштырып көрө аласыз! Мындай чоң пайданын атаандашуу менен жана ыкласты бузуу аркылуу качырууга болбойт.

&emsp;&emsp;**Ыкласты бузуучу экинчи тоскоол:** Мансапкордуктан келген атак-даңкты сүйүү, даңазалануу үчүн адамдардын көңүлүн жана назарларын өзүнө буруу менен өзүнө кошомат кылдыруу үчүн напси аммареге бир макам берүү — бул өтө коркунучтуу руханий оору болгону сыяктуу   «жашыруун ширк»   деп аталган мактанчаактыкка жана өзүмчүлдүккө эшик ачат жана да ыкласты бузат.

&emsp;&emsp;Эй, бир туугандарым! Куран кызматындагы ыйык жолубуз акыйкаттык жана бир туугандык болгондуктан, ал эми бир туугандыктын эрежеси болсо: **«Өзүн бир туугандарынын ичине эритип** <span onclick='showModalView("Албетте, Курандын ыйык булагынан агып чыккан таттуу жана чоң көлмөгө ээ болуу үчүн,  муздун сыныкчасы сыяктуу болгон «Мен»ин жана текеберчилигин ошол көлмөгө таштап, эриткен адам эң  бактылуу.")' class="reference">(Кыстарма)</span> **алардын напсилеринин кызыкчылыктарын өзүнүн напсисинен жогору коюу»** болгондуктан, өзүбүздүн арабызда бул сыяктуу мансапкордуктан пайда болгон атаандашуу таасир бербөөсү керек. Анткени, ыйык жолубузга таптакыр туура келбейт. Ырас, бир туугандарыбыздын даңкы толук бойдон ар бирибизге тийиштүү болгондуктан, ошол руханий улуу даңкты өзүнүн жеке кызыкчылыгы үчүн, өзүмчүлдүк менен жана ыкласты бузуу менен кичинекей атак-даңкка алмаштыруу — бул  Рисале-и Нур шакирттеринен  жүз эсе узак экендигине үмүттөнөмүн. Ооба, Рисале-и Нур шакирттеринин жүрөгү, акылы жана руху бул сыяктуу төмөн, зыяндуу жана ыплас нерселер менен төмөн түшпөйт. Бирок ар бир адамда напси аммаре бар, кээ бир нерселер да напсинин сезимдерин козгоп жиберет. Ошондуктан жүрөккө, акылга жана рухка аз да болсо өкүмүн жүргүзүп турат. Силердин жүрөгүңөрдү, рухуңарды жана акылыңарды күнөөлөбөйм. Анткени, Рисале-и Нурдун берген таасиринен улам силерге ишенемин. Бирок, напси менен кумар сезимдер кээде алдап кетет. Ошондуктан, анча-мынча катуу эскертилип жатасыңар. Бул эскертүүлөр напси менен кумар сезимдерге гана тийиштүү, булардан этият болгула. Ооба, эгер жолубуз бир шейхке гана моюн сунуу болгондо, даража бирөө эле болмок, же болбосо чектелген даражалар болмок. Ошол даражага көптөгөн адамдар талапкерлигин коюшмак. Ошол даражаны эңсөө менен өзүн гана ойлоп калмак. Бирок, биздин ыйык жолубуз бир туугандыкка негизделгендиктен, бир тууган бир тууганына ата боло албайт  жана жол башчы (шейх) да боло албайт. Бир туугандыктын даражалары кенен. Кызгануу менен бири-бирин оор абалга кириптер кылбайт. Жок эле дегенде бир тууган бир тууганга жардамчы жана жөлөк болот, кызматынын кемчиликтерин толукташат. Ата сыяктуу же болбосо шейх сыяктуу өздөрүнө баш ийдирүү жолундагылар соопторго болгон ач көздүктөрү менен жана руханий жактан колдоп, жардам көрсөтүү жагынан көптөгөн зыяндуу жана коркунучтуу натыйжаларды пайда кылгандыктан, тарикатчылардын ошондой маанилүү жана улуу жетишкендиктеринин жана пайдалары ичиндеги пикир келишпестиктери менен атаандашууларынын берген ошол коркунучтуу натыйжаларына далил: Алардын ошол улуу жана ыйык кубаттары бидъа «шамалдарына» туруштук бере  алышпай жатышат.

&emsp;&emsp;**Үчүнчү тоскоолдук:   Коркуу менен ач көздүк.**  Бул тоскоолдук  дагы   башка тоскоолдуктар менен бирге **«Хужумат-ы Ситте»** китепчесинде толугу менен ачыкталгандыктан, сөздү ага таштап, Алла Тааланын бардык көркөм ысымдарын шапаатчы кылып жалбаралы: **«Бизге чыныгы ыкласты насип кыла көр… Амин...»**

<p class="t_center arabic">اَللّٰهُمَّ بِحَقِّ سُورَةِ اْلاِخْلاَصِ اِجْعَلْنَا مِنْ عِبَادِكَ الْمُخْلِصِينَ الْمُخْلَصِينَ آمِينَ آمِينَ</p>
<p class="t_center arabic">سُبْحَانَكَ لاَ عِلْمَ لَنَا اِلاَّ مَا عَلَّمْتَنَا اِنَّكَ اَنْتَ الْعَلِيمُ الْحَكِيمُ</p>

<div id="modalId" class="modal">
  <div class="modal-content">
    <span id="closeModalId" class="close">&times;</span>
    <p id="modal-content-id"></p>
  </div>

</div>