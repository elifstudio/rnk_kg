---
hide:
  #- navigation # Hide navigation
  - toc        # Hide table of contents
---

<h2 class="t_center">Сарамжалдуулук китепчеси</h2>
<p class="t_center">(Сарамжалдуулук менен канаат кылуу жана ысырап менен төгүп чачуу жөнүндө)</p>
<p class="t_center arabic">بِسْمِ اللّٰهِ الرَّحْمٰنِ الرَّحِيمِ</p>
<p class="t_center arabic">كُلُوا وَ اشْرَبُوا وَ لاَ تُسْرِفُوا</p>

«... Жегиле, ичкиле жана ысырап кылбагыла!..»  (Куран 7:31)

Бул ыйык аят сарамжалдуулукка катуу буйрук кылуу менен бирге ысыраптан ачык түрдө тыюу аркылуу абдан маанилүү жана коомго пайдалуу дарс берип жатат. Бул маселеде «Жети түйүн» бар.

**Биринчи түйүн:** Ырайымдуу Жаратуучу адамзатка берип жаткан жакшылык-ырыскылары үчүн шүгүр кылууларын каалайт. Ысырап болсо шүгүрчүлүккө терс иш, берилип жаткан жакшылыктарды тоготпой койгондукка жатат, бул болсо чоң зыян алып келет. Сарамжалдуулук болсо, ырыскыларга урмат кылуу болуп саналат, бул болсо чоң пайда алып келет. Ооба, сарамжалдуулук – руханий шүгүрчүлүк,  Аллахтын жакшылыктарындагы ырайымын урматтоо, берекенин ачык-айкын себеби жана денеге диета сыяктуу ден соолуктун булагы жана да руханий тилемчилик кордугунан куткаруучу абийирдин себеби, анан дагы ырыскынын ичиндеги ырахатты сезүүгө жана сырттан караганда ырахатсыз көрүнгөн ырыскылардагы ырахаттарды татууга күчтүү себепчи болуп саналат. Ысырап болсо, жогоруда айтылган сырлардын баарына терс болгондуктан аянычтуу натыйжалары бар.

**Экинчи түйүн:** Даанышман Жаратуучу инсандын денесин эң сонун сарай сыяктуу жана тартиптүү бир шаар мисалында жараткан. Ооздогу даам сезүү органын күзөтчү, нерв менен тамырларды телефон менен телеграфтын зымдары сыяктуу (даам сезүү органы аркылуу дененин борбору болгон ашказан менен кабарлаштыруучу себепчи) болгондуктан; оозго келген нерсени ал тамырлар аркылуу кабар берип турат. Денеге, ашказанга кереги жок болсо, «Болбойт!» дейт, сыртка чыгарып салат. Кээде болсо денеге пайдасы болбоо менен бирге зыяндуу жана ачуу болсо, дароо сыртка чыгарып салат жана жүзүнө түкүрүп таштайт.

Мынакей, ооздогу даам сезүү органы бир күзөтчү сыяктуу, ашказан болсо денени башкаруу жагынан кожоюн жана өкүмдар сыяктуу болгондуктан, ошол сарайга же болбосо ал шаарга келген жана сарайдын өкүмдарына берилип жаткан белектердин жүз пайыздык баасынын күзөтчүгө акы катары беш пайызы гана тиешелүү болот, андан ашыкча болушу мүмкүн эмес. Ошондо гана күзөтчү текеберленип, өзүнүн милдетин унутуп, бир аз акча берген бузукуларды сарай ичине киргизип жибербейт. Мына ушул сырга байланыштуу, жей турган эки нерсени мисалга алып көрөлү. Биринчиси быштак жана жумуртка сыяктуу калориялуу элементтерден куралып, баасы кырк тыйын, экинчиси болсо, эң кымбат таттуу нерселерден жасалып баасы он сом болсо.. Бул экөө тең оозго киргенге чейин, дене үчүн эч кандай айрымасы жок, экөө тең бирдей; тамактан өткөндөн соң, денеге сиңүү жагынан да бирдей эле, мүмкүн кээде кырк тыйындык быштак дагы да жакшыраак сиңиши мүмкүн. Жалгыз гана ооздогу даам сезүү органын ырахаттандыруу жагынан жарым мүнөттүк айрыма бар. Жарым мүнөттүк ырахат үчүн кырк тыйындан он сомго чейин чыгаша кылуу канчалык маанисиз жана зыяндуу ысырап болгондугун салыштырып көргүлө. Ал эми сарайдын өкүмдарына келген белек кырк тыйын болуу менен бирге күзөтчүгө тогуз эсе көп акы берүү күзөтчүнү чектен чыгарат жана «Өкүмдар менмин» деп айттырат. Ким көп акы менен ырахат бере турган болсо, аны ичкери киргизе берет, баш аламандык пайда болот, өрттөнөт «Куткаргыла, догдур чакыргыла, өрттөнүп баратам, өчүрүп калгыла» деп кыйкырууга мажбур болот.

Мынакей, сарамжалдуулук менен канаат – Аллахтын даанышмандыгынын талабына жооп бере турган аракет. Даам сезүү органын күзөтчү сыяктуу кармап, өзүнө жараша акы берет. Ысырап болсо, ошол даанышмандыкка терс аракет болгондугу үчүн дароо таяк жейт, ашказанды булгап, чыныгы табитти жоготот. Тамактардын түрлөрүнө гана кызыга турган жалган жасалма табит менен жедиртип, сиңире албай ооруга чалдыгат.

**Үчүнчү түйүн:** Жогоруда айтылган экинчи түйүндө даам сезүү органын күзөтчү деп айттык. Ооба, акыйкатты билбеген, руханий жактан өсүп-өнүкпөгөн жана шүгүр жолунда алга кете албаган инсандар үчүн бир күзөтчү сыяктуу. Анын ырахат алуусу үчүн ысырапчылыкка жана бирден он эсеге чейин көтөрүп акы бербөө керек. Бирок, чыныгы шүгүр кылуучулардын, акыйкат ээлеринин жана жан дили менен берилгендердин даам сезүү органдары «Алтынчы Сөздөгү» салыштырмада баяндалганы сыяктуу, Аллахтын ырайым ашканаларынын бир күзөтчүсү жана текшерүүчүсү сыяктуу. Жана ошол даам сезүү органында тамактардын санынча өлчөөчү аспаптар менен Аллахтын берип жаткан ырыскыларынын түрлөрүн тартуу жана таануу; руханий шүгүр кылган сыяктуу дене менен ашказанга кабар берүү болуп эсептелет. Мына бул жагынан даам сезүү органы тек гана материалдык денеге карабайт. Балким жүрөккө,  рухка жана акылга дагы караган жагынан ашказандан да жогору өкүмү менен макамы бар.

Ысырап кылбоо шарты менен, тек гана шүгүр кылуу үчүн жана Аллахтын берип жаткан ырыскыларынын түрлөрүн сезип таануу менен шариятта көрсөтүлгөндөй жана кордук менен тилемчиликке себепчи болбоо шарты менен ырахат ала алат. Даам сезүү органы болгон тилди, шүгүр кылууда колдонуу үчүн даамдуу тамактарды тандай алат. Бул акыйкатка ишаарат кылып жаткан бир окуя жана Гавстын (КС) бир керемети:

Бир жолу азирети Гавс-ы Азам шейх Гейланийдин (КС) тарбиясында эрке жана карыган бир кемпирдин жалгыз бир баласы болгон экен. Бир күнү ал кемпир уулунун жашап жаткан үжүрөсүнө барат. Караса: уулу катыган кургак кара нан жеп жатыптыр. Аны көргөн энесинин жүрөгү сыздап кетет. Баласына боор ачыйт. Анан кемпир азирети Гавска арызданганы барат. Караса азирети Гавс кызартылган тоок жеп отурат. Эркелигинен: «Эй Устат! Менин уулум ачкалыктан өлүп жатса, сен болсо тоок жеп жатасың!» деп, айта салат. Азирети Гавс тоокко: «Кум биизниллах!» деп буйрук берет. Ошол бышып турган тооктун сөөктөрү топтолуп, тоок болуп табактан учуп чыгып кеткендигин ишенимдүү кишилер азирети Гавс сыяктуу укмуштуудай кереметтерге бөлөнгөн жана дүйнөгө таанымал богон бир заттын бир керемети катары айтып келишет. Азирети Гавс кемпирге айткан экен: «Качан гана сенин уулуң бул даражага жете турган болсо, анда ал да тоок жей берсин.»

Мына ушул азирети Гавстын бул сөзүнүн мааниси мындайча: Качан гана сенин уулуңун руху денесине, жүрөгү напсисине, акылы ашказанына аким боло турган болсо жана ырахатты шүгүр үчүн кааласа, ошондо гана таттуу нерселерди жей алат...

**Төртүнчү түйүн:** «Сарамжалдуу адам бул жашоодо үй-бүлөлүк кыйынчылыкка дуушар болбойт» деген маанидеги <span class="arabic"> لاَ يَعُولُ مَنِ اقْتَصَدَ </span> хадисинин сыры боюнча: Сарамжалдуу жашаган адам – бул жашоодо үй-бүлөлүк кыйынчылыктар менен машакаттарды көп чекпейт. Ооба, сарамжалдуулук – берекенин ачык-айкын себеби жана тиричилик өткөрүүнүн эң мыкты жолу экенине эсеп-кысапка келбес далилдер бар. Мисалы: Мен өзүмдө көргөн жана мага кызмат кылышкан досторумду күбөгө тартуу менен айтамын: Сарамжалдуулук аркылуу кээде он эсе көп береке көрдүм жана досторум да көрүштү. Атүгүл, тогуз жыл мурун – эми отуз жыл болуп отурат – мени менен бирге Бурдурга сүргүндөлгөн башчылардын кээ бирөөлөрү акчанын жоктугунан кор болуп кыйналып калбоом үчүн мага зекеттерин кабыл кылдырууга көп аракет кылышты. Ошол бай башчыларга айттым: «Чынында акчам өтө эле аз, бирок сарамжалдуулук эрежем бар, канаат кылууга үйрөнүп калгам. Мен силерден да баймын.» Кайта-кайта зордукташса да сунуштарын четке кактым. Мынакей, абдан көңүл бөлүүчү бир маселе: Эки жылдан кийин мага зекеттерин сунуштагандардын бир бөлүгү байлыктарын сарамжалдуу пайдаланбагандыктарынан улам карызга батышты. Кудайга шүгүр, алардан жети жылдан кийин жанагы аз акчам сарамжалдуулуктун берекесинен улам мага жеткиликтүү болду. Менин абийирими төктүрбөдү, мени адамдарга көз каранды кылбады. Өмүрүмдүн эң маанилүү эрежеси болгон «наастан истигна» (Адамдардан үмүттөнбөө жана көзү ток болуу) принцибимди бузбады.

Ооба, сарамжалдуулукту карманбаган адам кордукка, руханий тилемчиликке жана жакырчылыкка түшүүгө дуушар болот. Бул заманда ысырапчылыкка себепчи болгон акчаны табуу абдан кыйын. Кээде ал үчүн атак-даңкы менен ар-намысын да берүүгө туура келет. Кээде болсо, диндин ыйык нерселерин курбан кылууну талап кылат да, андан соң болбогон бир акча берилет. Демек, руханий жүз сомдук зыян менен бирге, материалдык жүз тыйындык нерсе алынат. Эгер сарамжалдуу пайдаланып, эң зарыл болгон муктаждыктар менен өзүн чектей турган болсо,<span class="arabic"> اِنَّ اللّهَ هُوَ الرَّزَّاقُ ذُو الْقُوَّةِ الْمَتِينُ  </span>«Албетте Аллах – Ал ырыскы берүүчү жана бекем кубат Ээси.» (Куран 51:58) аятынын сыры аркылуу жана:<span class="arabic"> وَمَا مِنْ دَابَّةٍ فِى اْلاَرْضِ اِلاَّ عَلَى اللّٰهِ رِزْقُهَا  </span> «Жер жүзүндө Аллах ырыскы бербеген бир да жандык жок.» (Куран 11:6) аятынын ачык-айкын баяндоосу менен, күтүлбөгөн абалда өлбөй тургандай ырыскыны сөзсүз таба алат. Анткени бул аят аркылуу Аллах бизге убада берип жатат. Ырыскы эки түрдүү:

Бириси: Чыныгы ырыскы, ал аркылуу жашоо уланып турат. Бул аяттын тастыктоосу менен ал ырыскы Жараткандын убадасы алдында экендиги анык. Эгер адамзат өзүнүн туура эмес каалоолорун колдонбосо, анда зарыл болгон ырыскыны сөзсүз түрдө таба алат. Динин да, ар-намысын да, абийирин да курбан кылууга мажбур болбойт.

Экинчиси: Жалган ырыскы, туура эмес каалоолор аркылуу зарыл болбогон муктаждыктарды эң зарыл муктаждыктардын ордуна коюп, көнүмүш адатка айлантып, таштай албай калат. Мына бул ырыскы Жараткандын убадасы астында болбогондугу үчүн, бул ырыскыны табуу өзгөчө бул заманда абдан кыйын. Эң оболу кадыр-баркын курбан кылып кордукту кабыл кылуу, кээде «төмөн» инсандардын буттарын өпкөнгө чейин руханий тилемчилик абалына түшүү, кээде болсо, түбөлүктүү өмүрүнүн нуру болгон диний ыйык нерселерди курбан кылуу аркылуу ошол берекесиз, болбогон нерсени алат. Анан дагы ушул жакырчылык жана муктаждык заманында ачка жана муктаж болгондордун кайгыларынан абийирдүү адамдардын боор ачуу аркылуу өкүнүүлөрү, ошол шариятка терс жол менен тапкан акчалары менен алып жаткан ырахаттарды, эгер абийири бар болсо ачуулаштырат.

Мына ушундай өзгөчө бир заманда, күмөндүү нерселерде, зарылдыктын даражасына карап чектелүү керек. Анткени, <span class="arabic"> اِنَّ الضَّرُورَةَ تُقَدَّرُ بِقَدْرِهَا </span>«Зарылдык – зарылдыкты кетире турган өлчөмгө чейин эсептелет»  эрежесинин сыры аркылуу: Харам нерселерден алууга мажбур боло турган болсо зарыл өлчөмдө гана ала алат, ашыкча ала албайт. Ооба, муктаж адам арам өлгөн малдын этинен тойгучайын жегенге болбойт. Тагыраак айтканда, өлбөй турган даражага чейин жегенге болот. Анын үстүнө жүздөгөн ачка адамдардын алдында ырахаттануу менен тамшанып көп жегенге болбойт.

Сарамжалдуулуктун кадыр-барктын көтөрүлүүсүнө жана жогорку кулк-мүнөздүн ээси болууга себепчи болгондугуна далил болуучу бир окуя:

Бир жолу байлыгы менен дүйнөгө атагы чыккан Хатеми Таи, өтө чоң той берет. Конокторуна көптөгөн белектерди берген соң, чөлгө саякаттап келүүгө чыгат. Караса бир жакыр карыя адам тикендүү отун көтөрүп келе жатат. Тикендери денелерине батып, канап келатат. Хатем ага айтты: «Хатеми Таи деген бирөө белектери менен бирге өтө чоң той берип жатат. Сен да ал жакка бар, беш сомдук бул азаптуу жүктөн көрө беш жүз сом көбүрөөк аласың». Анда жанагы сарамжалдуу карыя мынтип жооп бериптир: «Мен бул тикендүү жүгүмү өз кадыр-баркым менен көтөрүп жүрөмүн. Хатеми Таинин алдында милдеттүү болгум келбейт». Кийинчерээк Хатеми Таиден сурашат: «Сен өзүңдөн да жоомарт, кадырлуу бирөөнү көрдүң беле?» Ал айткан экен: «Жанагы чөлдө кезиккен сарамжалдуу аксакал менден да кадырлуу, менден да улуу, менден да жоомарт экенин көрдүм.»     

**Бешинчи түйүн:** Аллах Таала чексиз жоомарттыгынан улам эң жакыр адамга эң бай адам сыяктуу, кедейге падыша сыяктуу ырыскыларынын даамын таттырууда. Ооба бир жакыр адамдын кургак бир сындырым кара нанынан ачкачылык жана сарамжалдуулук аркылуу алган ырахаты бир падышанын же болбосо бай адамдын ысырап кылуудан пайда болгон тажаган абалда же табити тартпай жеген эң таттуу тамактардан алган ырахатынан да көбүрөөк ырахаттуу болот. Таң калыштуу: кээ бир ысырапкор жана төгүп-чачкан адамдар мындай сарамжалдуу адамдарды «хиссет» (сараңдык) менен күнөөлөшөт. Жо-ок... Сарамжалдуулук – барктуулук менен жоомарттык. Ач көздүк менен кордук болсо – ысырапчыл жана төгүп-чачкан адамдардын бир караганда эрдик менен кылган жагдайларынын ички жүзү болуп саналат. Бул акыйкатты кубаттай турган жана бул китепченин жазылып жаткан учурундагы Испартада үжүрөмдө болуп өткөн мындай бир окуя болгон:

Жашоомдун эрежелери менен принциптерине карама-каршы бир жагдайда, бир шакиртим эки жарым киллограммга жакын балды мага белек кылып, кабыл кылдырууга аябай далалаттанды. Канчалык эрежемди бекем кармасам да болбой койду. Аргасыздан жанымдагы үч боордошума жедирүү үчүн, Ыйык Шаабан менен Рамазан айларында сарамжалдуулук менен ал балдан отуз кырк күн үчөө жешсин жана алып келген адам да сооп тапсын жана алар таттуудан куру калышпасын деп «Алгыла» дедим. Андан башка өзүмүн бир кило балым бар эле. Үч жолдошум да туура жолдогу жана сарамжалдуулукту баалаган адамдардан эле. Бирок кандай болсо да, бир жагынан улуу касиет болгон бири-бирин сыйлап жатышып жана бири-бирин урматтап жатышып сарамжалдуулукту унутуп коюшту. Үч күндөн кийин эки жарым килограмм балды жеп бүтүрүштү. Мен аларга күлүмсүрөп айттым: «Силерди ал бал менен отуз кырк күн тамшандырмакмын. Силер отуз күндү үч күнгө түшүрүп салдыңар. Жегениңер аш болсун!» дедим.  Бирок, өзүмдүн бир килограмм балымы сарамжалдуулук менен сарптадым. Шаабан менен Рамазан бою өзүм да жедим, Аллахка шүгүр ал жолдошторумун ар бирисине иптар убактысында бирден кашык[[`1`](#quote1)] берип, маанилүү соопко себепчи болду.

Менин бул абалымды көргөндөр ал жагдайымы балким сараңдык деп ойлошоор. Жанагы жолдошторумдун үч күндүк жагдайларын жоомарттык деп ойлошу да мүмкүн. Бирок акыйкат жагынан караганда, ошол сараңдык сыяктуу көрүнгөн нерсенин астында улуу бир кадыр-барк, чоң бир береке жана улуу сооптордун жашырынып жатканын көрдүк. Ал эми ошол жоомарттык менен ысырапчылык астында эгер баш тартпай турган болсо, бир тилемчилик менен башкаларды ач көздүк жана чыдамсыздык менен кароо сыяктуу, сараңдыктан да өтө төмөн бир жагдайды натыйжа бермек.

**Алтынчы түйүн:** Сарамжалдуулук менен ач көздүктүн көптөгөн айрымалары бар. Кичипейилдик – эң жаман касиет болгон кор болуудан таптакыр башка жана сырттан караганда окшош, мактоого татый турган мүнөз болгон сыяктуу жана оор басырыктуулук дагы эң жаман касиеттерден болгон текебердиктен таптакыр башка жана сырттан караганда ага окшош болгон эң мыкты мүнөз. Дал ошол сыяктуу:

Пайгамбарыбыздын (САВ) эң улуу ахлагынын бири болгон, атүгүл ааламдагы Аллахтын терең сырдуу тартиптеринин себепчилеринен болгон сарамжалдуулук болсо, муктаждык, бакылдык жана ач көздүк менен тойбостуктун топтондусу болгон сараңдык менен эч кандай байланышы жок. Жалгыз гана көрүнүшүндө бир окшоштук бар. Бул акыйкатты күчтөндүрө турган бир окуя:

Сахабалардын арасындагы эң атактуу болгон жети Абдуллахтардын бириси болгон Абдуллах ибну Умар (РА) Пайгамбарыбыздын (САВ) орун басары болгон адилеттүү азирети Умар (РА)нун тун уулу жана сахаба алымдарынын ичиндеги эң сүйкүмдүүлөрүнөн болгон ал киши базарда соода-сатык кылып жатып, кырк тыйындык бир маселеден улам, сарамжалдуулук үчүн жана сооданын негизги себеби болгон ишенимдүүлүк менен адилеттүүлүктү сактоо үчүн аябай каттуу жаңжалдашат. Бир сахаба аны көрүп калат. Жер жүзүнүн улуу падышасы болгон азирети Умар (РА)нун уулунун кырк тыйын үчүн жаңжалдашуусун көрүп, муну ажайып бир сараңдык деп ойлоп анын аркасынан түшүп, абалын тактап билгиси келет. Ошентип Абдуллах (РА) үйүнө кирди. Босогосунан бир жакыр адамды көрдү. Бир аз сүйлөшүп туруп, бөлүнүп кетишти. Андан соң үйүнүн экинчи эшигинен чыкты, ал жерден башка бир жакырды жолуктурду. Анын жанында да бир аз сүйлөшүп турду, анан ал жерден да кетти. Алыстан карап турган ал сахаба таң калып кызыкты. Барып ошол жакырлардан: «Имам силердин жаныңарга келип эмне кылды?» деп, сурады. Экөө тең: «Мага бир алтын теңге берди» деп жооп беришти. Жанагы сахаба: «Фасубханаллах! Базарда кырк тыйын үчүн аябай жаңжалдашып, андан соң үйүндө эки тоголок алтынды эч кимге сездирбестен бергени эмнеси?!» деп ойлоду да, барып Абдуллах ибну Умар (РА)дан сурады: «Эй имам! Менин түшүнбөгөн суроому чечип бер. Сен базарда анттиң эле, үйүңдө болсо мындай иш кылдың». Ага мынтип жооп берди: «Базардагы болгон окуя сарамжалдуулуктан, акылды туура иштетүүдөн жана соода-сатыктын негизи менен руху болгон ишенимдүүлүктү, чынчылдыкты сактоодон улам пайда болгон окуя, бул сараңдык эмес. Ал эми үйүмдөгү окуя болсо, жүрөктүн мээриминен жана рухтун жеткилеңдигинен пайда болгон окуя. Биринчиси сараңдык болбогону сыяктуу, экинчиси да ысырап эмес».

Имам Азам бул сырга ишаарат катары: <span class="arabic"> لاَ اِسْرَافَ فِى الْخَيْرِ كَمَا لاَ خَيْرَ فِى اْلاِسْرَافِ </span> «Ысырапта жакшылык болбогон сыяктуу, жакшылыкта да ысырап жок!» деген экен. Тагыраак айтканда: «Кайырдуу жана жакшылык иштерде (татыктуу болгондорго гана) ысырап болбогон сыяктуу, ысырапта дагы эч бир жакшылык жок».

**Жетинчи түйүн:** Ысыраптын натыйжасы – ач көздүк. Ач көздүк болсо үч нерсени пайда кылат.

**Биринчиси:** Канаатсыздык. Канаатсыздык болсо эмгекке жана иштөөгө болгон кызыгууну жок кылат. Шүгүр кылуунун ордуна арыздантып-даттандырат жана жалкоолукка түрткү берет. Шарият боюнча адал жана аз нерсени[[`2`](#quote2)] таштап коюп, шариятта тыюу салынган түйшүктүү нерселерди издейт. Жана бул жолдо кадыр-баркын, керек болсо бардык баалуулуктарын курбан кылат.

**Ач көздүктүн экинчи натыйжасы:** Куру калуу жана зыянга учуроо. Максатына жетпей калуу менен жийиркеничке дуушар болуп, жеңилдик менен жардамдан куру калуу, атүгүл: <span class="arabic">اَلْحَرِيصُ خَائِبٌ خَاسِرٌ </span> Башкача айтканда: «Ач көздүк – зыянга учуроо менен ийгиликке жетпөөнүн себеби» деген макалды тастыктап калат.

Ач көздүк менен канааттын таасирлери жаныбарлар ааламында өтө кеңири бир эреже менен  көрүнүүдө.

Мисалы: Ырыскыга муктаж болгон дарактардын табигый канааттары алардын ырыскыларынын аларга келтирилип жатканы сыяктуу, жаныбарлардын ач көздүк менен машакат чегүүлөрү жана кыйынчылык менен тапкан ырыскылары – ач көздүктүн абдан чоң зыяндарын жана канаат кылуунун абдан улуу пайдаларын көрсөтүп жатат.

Жана да күчсүз болгон бардык жаныбарлардын балдарынын абал тилдери менен кылган канааттары, сүт сыяктуу эң сонун бир азыктын күтүлбөгөн жерден аларга агып чыгуусу жана жырткыч жаныбарлардын ач көздүк менен толук эмес жана булганган ырыскыларына атырылуулары – айтып жаткан маселебизди айдан ачык далилдеп турат.

Дагы, семиз балыктардын канаат кылуулары жакшы ырыскыларга себепчи болуп жатат жана түлкү менен маймыл сыяктуу зирек жаныбарлардын ач көздүк менен ырыскынын артынан кубалап жүрүүсү менен бирге жеткиликтүү өлчөмдө таба алышпагандыктан, арык жана күчсүз калуулары – бул да ач көздүктүн түйшүк тартуунун себеби жана канааттын ырахат алуунун себеби болгондугун көрсөтүп жатат.

Жана дагы, Яхудийлер ач көздүк менен, сүткордук менен, ар кандай амал-айла менен ырыскыларын кыйынчылык жана түйшүк менен араң жашай турган ырыскыларын таап жатышы менен көчмөндөрдүн канаат кылган жагдайлары  кадырлуу жашоого жана жеткиликтүү ырыскы таап жатышкандыктары – бул да жогоруда айтылган маселебизди ачык-айкын далилдеп турат.

Жана да көптөгөн аалымдардын[[`3`](#quote3)] жана жазуучулардын[[`4`](#quote4)] зиректиктеринен пайда болгон ач көздүктөрү себептүү жакыр абалга түшүүлөрү жана көптөгөн келесоо жана жөндөмсүз адамдардын табигый канаат кылуулары менен байып кетүүлөрү, адал ырыскы алсыздык менен муктаждыкка көрө келээрин жана кудурет менен каалоо аркылуу эмес экенин ачык айкын түрдө далилдеп турат. Балким, кудурет менен каалоо көбөйгөн сайын адал ырыскы азаят, кудурет менен каалоо азайган сайын адал ырыскы көбөйүп турат. Анткени, жаш балдардын күч-кубаты менен каалоолору көбөйгөн сайын ырыскылары азая баштайт, узакташат жана кыйын боло баштайт.<span class="arabic"> اَلْقَنَاعَةُ كَنْزٌ لاَ يَفْنَى </span> «Канаат – түгөнбөс кенч» хадисинин сыры боюнча, канаат кылуу жашоонун эң сонун казынасы жана жашоонун ырахаты. Ач көздүк болсо, зыянга учуроо менен  жакырчылыктын булагы болуп саналат.

**Үчүнчү натыйжасы:** Ач көздүк ыкласты жок кылат жана акыреттик амалдарды зыянга учуратат. Анткени, такыбаа бир адам ач көз боло турган болсо, адамдардын купулуна толууну каалайт. Адамдардын купулуна толууну каалаган адам чыныгы ыкласка ээ боло албайт. Ушул натыйжа абдан маанилүү жана өтө көңүл бөлө турган маселе.

**Корутунду:** Ысыраптын натыйжасы канаатсыздык. Канаатсыздык болсо иштөөгө болгон кызыгууну жок кылат, жалкоолукка түшүрөт, арыздануу эшигин ачат жана ар дайым арыздантып-даттантып коёт[[`5`](#quote5)]. Жана дагы ыкласты жок кылат, рия эшигин ачат. Ошентип кадыр-баркын кетирип тилемчилик жолун көрсөтөт.

Сарамжалдуулуктун натыйжасы болсо, канаат болот. <span class="arabic"> عَزَّ مَنْ قَنَعَ ذَلَّ مَنْ طَمَعَ </span>«Кимде ким канаат кылса кадырлуу болот, кимде ким ач көздөнсө кор болот.»  хадисинин сыры боюнча, канаат – кадыр-баркка жеткирет. Жана да эмгекке жана иштөөгө дем берет. Кызыгуусун арттырып иштетет. Себеби: мисалы бир күн иштеди. Кечинде алган кичинекей акыга канаат кылуу менен эртеси дагы иштейт. Ал эми ысырапчыл болсо, канаат кылбагандыгы үчүн эртеси күнү иштебей коёт. Иштесе да көңүл кош иштейт. Ал эми сарамжалдуулуктан улам пайда болгон канаат болсо, шүгүр эшигин ачып, даттануу эшигин жабат. Өмүр бою дайыма шүгүр кылат. Анын үстүнө канаат аркылуу адамдардан сактануу менен алардын көңүл бурууларынан кутулат. Ыклас эшиги ачылып, рия эшиги жабылат.

Сарамжалдуулукту сактабоонун жана ысыраптын коркунучтуу зыяндарын кенен бир чөйрөдө көрдүм. Мындайча: Мен тогуз жыл мурун кут даарыган бир шаарга келдим. Кыш болгонуна байланыштуу ал шаардын байлык булактарын көрө албадым. Аллах ырайым кылсын, ал жердин муфтийи бир нече жолу мага: «Биздин адамдарыбыз жакыр» деп айткан эле. Бул сөз мага аябай таасир берди. Беш алты жылга чейин дайыма ал шаардын тургундарына боор ачып жүрдүм. Сегиз жылдан кийин жай мезгилинде кайрадан ал шаарга келдим. Токойлорун көрдүм. Маркум муфтийдин сөздөрүн эстедим. Фасубхааналлах дедим, бул токойлордун түшүмдөрү шаардын муктаждыктарынан алда канча ашып түшөт. Бул шаардын тургундары абдан бай болушу керек эле. Таң калдым. Мени алдабай турган жана акыйкатын түшүнүүгө жол башчым болгон бир акыйкатты эстөө менен: Сарамжалдуулукту сактабоонун жана ысырапчылыктын айынан береке кеткендигин түшүндүм. Себеби, ошончо байлык булактары болуп туруп, маркум муфтий «Биздин адамдарыбыз жакыр» деп айтаар эле. Ооба, зекет берүү жана сарамжалдуулукту сактоо – мал-дүйнөнүн берекелүү болуусуна себепчи болгону тажырыйбаларда көрүлгөнү сыяктуу, ысырап кылуу менен зекет бербөө да берекенин кетүүсүнө себепчи болооруна чексиз окуялар бар.

Ислам даанышмандарынын Платону, даанышмандардын шейхи, философтордун устаты жана атактуу гений Абу Али Ибн Сина жалгыз гана медицина өңүтүнөн <span class="arabic">  كُلُوا وَ اشْرَبُوا وَ لاَ تُسْرِفُوا </span>«...Жегиле, ичкиле жана ысырап кылбагыла!..»  (Куран 7:31) аятын мындайча тафсирлеген экен:

<p class="t_center arabic">جَمَعْتُ الطِّبَّ فِى الْبَيْتَيْنِ جَمْعًا وَ حُسْنُ الْقَوْلِ فِى قَصْرِ الْكَلاَمِ
فَقَلِّلْ اِنْ اَكَلْتَ وَ بَعْدَ اَكْلٍ تَجَنَّبْ وَ الشِّفَاءُ فِى اْلاِنْهِضَامِ
وَ لَيْسَ عَلَى النُّفُوسِ اَشَدُّ حَالاً مِنْ اِدْخَالِ الطَّعَامِ عَلَى الطَّعَامِ</p>

Тактап айтканда: «Медицина илимин эки сапка топтоймун. Сөздүн сонундугу кыскалыгында. Жеген кезиңде аз же. Жегенден соң төрт беш саатка чейин тамак жебе. Шыпаа – сиңирүүдө. Башкача айтканда: оңой сиңе турган өлчөмдө же. Напси менен ашказанга эң оор жана чарчатуучу абал – тамак үстүнө тамак жей берүү.»[[`6`](#quote6)]

**<p class="t_center">Таң калыштуу жана үлгү ала турган бир дал келүүчүлүк:</p>**
Сарамжалдуулук китепчесин бул китептерди жакшы билбеген үч адам жана беш алты башка башка оңдоп түзөөчүлөр башка башка жерлерде, башка башка нускадан жазышып бири биринен узак жана кол жазмалары да бири  биринен башка, атайылап жазылбаган ар бир нусканын «алиф» тамгалары дубаны кошпогондо элүү бир, дубасы менен бирге элүү үчтө бири бири менен дал келишип, Сарамжалдуулук китепчесинин жазылган жылы менен нускаланып чыккан жылы болгон румий элүү биринчи, арабий элүү үчүнчү жылдары менен дал келүүсү болсо, кокустук эмес экенине эч бир шек туудурбайт. Сарамжалдуулуктагы берекенин керемет даражасына чыккандыгына бир ишаарат болуусу мүмкүн. Ал эми бул жылга да «Сарамжалдуулук жылы» деп атоого ылайыктуу.

Ооба, эки жылдан кийин бул сарамжалдуулуктун кереметин, экинчи дүйнөлүк согуштун учурунда бардык жерлердеги ачкачылыкка учуроолору, кыйроолору жана ысырапчылыктары бүткүл адамзаттын баарысын сарамжалдуулукка мажбур болуусу менен далилдешти.
<p class="t_center arabic">سُبْحَانَكَ لاَ عِلْمَ لَنَا اِلاَّ مَا عَلَّمْتَنَا اِنَّكَ اَنْتَ الْعَلِيمُ الْحَكِيمُ</p>

«(Аллахым!) Сен бардык кемчилик сыпаттардан аруу-тазасың! Өзүң бизге үйрөткөн нерселерден башка, биз эч нерсе билбейбиз.  Акыйкатта, Сен Билүүчү жана Даанышмансың!»          

<p id="quote1" style="font-size:12px;">[1] (Кыстарма): Чоң чай кашыгы менен.</p>
<p id="quote2" style="font-size:12px;">[2] (Кыстарма): Сарамжалдуулукту сактабагандыктын айынан коротуп түгөтүүчүлөр көбөйүп, өндүрүүчүлөр азайат. Баары өкмөттүн босогосун сагалап калышат. Мына ошол кезде коомдук жашоонун өзөгү болгон «кол өнөрчүлүк, соода жана дыйканчылык» азайып кетет. Жумурай журт да төмөндөп отуруп жакырчылыкка түшөт.</p>
<p id="quote3" style="font-size:12px;">[3] (Кыстарма): Ирандын адилеттүү падышаларынан болгон Нуширеваны Адылдын вазири, акылдуулугу менен атагы чыккан аалым болгон Бүзүрү Жумхурдан (Бүзүрг-Михр): «Эмне үчүн аалымдар падышалардын босогосунда жүрүшөт да, падышалар аалымдардын босогосунда көрүнүшпөйт? Анткени илим падышалыктан жогору эмеспи?»  деп сурап калышат. Ал да мынтип жооп берген экен: «Аалымдардын илиминен, падышалардын наадандыктарынан». Башкача айтканда: Падышалар наадан болушкандыктан, аалымдардын босогосуна барып илим издей тургандай илимдин кадырын билишпейт. Аалымдар болсо: илимдин кадырын жана баалуулугун жакшы билишкендиги үчүн падышалардын босоголорунда жүрүшөт. Мына, Бүзүрү Жумхур аалымдардын арасындагы жакырчылык менен кордуктарына себепчи болгон зиректиктеринин натыйжасы болгон ач көздүктөрүн абдан кылдат баяндоо менен өтө назик жооп берген экен.
<span style="text-align:right;">Хусрев</p>
<p id="quote4" style="font-size:12px;">[4] (Кыстарма): Бул акыйкатты кубаттай турган бир окуя: Францияда жазуучуларга эң мыкты тилемчилик кылышкандыктары үчүн тилемчилик сертификатын бершет.
<span style="text-align:right;">Сулейман Рушду</p>
<p id="quote5" style="font-size:12px;">[5] (Кыстарма): Ооба, ысырап кылган кайсы гана адам менен жолугушуп абалын сурай турган болсоң, арызданып даттанганын угасың. Канчалык бай болсо да, бары бир тили арыздана берет. Эң жакыр бирок канаат кылган бир адам менен жолугушуп абалын сурасаң, шүгүр кылганын угасың.</p>
<p id="quote6" style="font-size:12px;">[6] (Кыстарма): Тактап айтканда: денеге эң зыян нерсе – төрт беш саат аралык бербей туруп тамак жей берүү же болбосо ырахат алуу үчүн ар түрдүү тамактарды биринин артынан бирин жеп ашказанды толтуруу.</p>